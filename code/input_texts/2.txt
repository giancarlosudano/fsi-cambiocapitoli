Il macchinista è la “persona capace e autorizzata a condurre in modo autonomo, responsabile e sicuro i treni, i locomotori, i locomotori di manovra, i treni adibiti a lavori, i veicoli ferroviari adibiti alla manutenzione e i treni per il trasporto di passeggeri e di merci per ferrovia”. 

Il Macchinista, figura storica e protagonista del mondo ferroviario, responsabile della condotta dei treni, espleta la sua attività quotidiana attraverso il controllo del treno prima della partenza, durante la corsa e al termine del servizio (ved. g. 4), segnalando prontamente eventuali criticità ed intervenendo per la loro risoluzione secondo procedure di sicurezza e di comunicazione codificate. Il Macchinista è il referente principale dell’Impresa 

di trasporto verso il Gestore Infrastruttura, riferendo situazioni anomale e ricevendo informazioni/ordini in funzione della situazione in atto. 

Tale attività richiede pertanto rigore comportamentale, sia in servizio che non (conducendo uno stile di vita consono al ruolo), capacità di analisi, controllo emotivo, capacità di adattamento a situazioni variabili e critiche, oltre che tensione al risultato e capacità decisionale.  

Dal punto di vista della psicologia ingegneristica, guidare il treno (ved. fig. 1) è fondamentalmente un'attività che presenta tutti gli elementi usuali del ciclo di monitoraggio (1).  

Oltre le operazioni propedeutiche alla partenza (preparazione del mezzo, prove e verifiche preventive), necessarie a garantire la sicurezza e regolarità del viaggio, quando conduce il treno in modalità ordinaria il macchinista, tenendo sotto controllo continuamente tutti i parametri di marcia, mira a ridurre al minimo la discrepanza tra la velocità reale del treno e la velocità prevista, in relazione alle caratteristiche dell’infrastruttura e ai documenti dello specifico treno. Il macchinista comanda l’accelerazione e la frenatura in modo dinamico, per regolare la velocità del treno e attua, anche in relazione a fattori esterni anche imprevisti, le operazioni necessarie alla condotta del treno. È inoltre preparato a gestire mediante procedure le anormalità che si possono presentare all’infrastruttura, al convoglio e a situazioni di emergenza. 

La Principale normativa di riferimento che disciplina l’Attività di Sicurezza è contenuta nel Decreto Legislativo 30 dicembre 2010, n. 247 “Attuazione della direttiva 2007/59/CE relativa alla certificazione dei macchinisti addetti alla guida di locomotori e treni sul sistema ferroviario della Comunità Europea” e dai Decreti ANSF 4/2012 del 9/08/2012 e 8/2011 del 15/9/2011. 