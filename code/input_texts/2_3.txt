2.3 Reclutamento e selezione 

Il ruolo del macchinista aderisce perfettamente a persone che dimostrino attitudini specifiche, come “rigore comportamentale”, “elevato senso di responsabilità” e “capacità di lavoro autonomo” e adattamento per il lavoro a turni. 

Tali caratteristiche, esplorate nel processo di selezione, vengono poi arricchite di tutto il know-how ferroviario per renderle ancora più spiccate nel ruolo. Dal conseguimento del diploma, indipendentemente dalla giovane età, chi possiede tali qualità risulta inseribile nel percorso di formazione, che diventa non solo una scuola ma una palestra per uno stile di vita. 

Il reclutamento per le selezioni nel profilo di macchinista richiede il possesso dei seguenti requisiti maggiormente:  

diploma di scuola superiore quinquennale ad indirizzo tecnico o scientifico. 

età non superiore ai 18.  

Il percorso di selezione è distinto, dalla maggior parte delle imprese ferroviarie, in diverse fasi ciascuna propedeutica al prosieguo dell’iter: 

assesment online (digital test); 

colloquio motivazionale; 

colloquio tecnico-professionale. 

I colloqui individuali costituiscono un importante momento di esplorazione degli aspetti attitudinali e motivazionali della risorsa così come delle conoscenze tecniche acquisite nel corso degli studi e considerate propedeutiche alla formazione di base del macchinista.  

Per le risorse che superino tutte le fasi e preventivamente all’effettivo inserimento, è prevista una visita medica per la verifica di idoneità dei requisiti fisici al ruolo, come richiesto dalle attività con un importante impatto sulla sicurezza. Il superamento della visita medica sancisce la conclusione ed il superamento dell’intero iter selettivo. 

I requisiti medici essenziali per i macchinisti, al fine di garantire che essi possano svolgere in sicurezza il loro ruolo di guida dei treni sono stabiliti nell’Allegato II della Direttiva 2007/59/CE. La certificazione medica è indispensabile perché la guida di un treno comporta responsabilità elevate, che includono la sicurezza dei passeggeri, del personale e delle merci trasportate. Questo ruolo richiede non solo abilità tecniche, ma anche una condizione fisica e mentale ottimale, necessaria per far fronte alle situazioni di emergenza che possono verificarsi durante l'esercizio della professione. 

I requisiti medici specificati comprendono esami per valutare la vista, l'udito, la funzione locomotoria e la capacità di mantenere la concentrazione e la vigilanza per periodi prolungati. Per esempio, la vista deve essere adeguata per riconoscere segnali e ostacoli, e l'udito deve permettere di percepire avvisi sonori fondamentali per la sicurezza. Inoltre, non devono essere presenti condizioni patologiche che possano interferire con la capacità di guidare, come episodi di perdita di coscienza improvvisa o altre malattie gravi che possano compromettere la sicurezza operativa. 

La visita medica non è confinata solo alla valutazione dei requisiti fisici, ma rivestono grande importanza anche le valutazioni psicologiche, tese a identificare i disturbi gravi della personalità. 

Il mantenimento di questi requisiti medici dopo l'entrata in servizio è altrettanto cruciale. Infatti, la direttiva prevede visite mediche periodiche per monitorare l'idoneità continua dei macchinisti. Fino all'età di 55 anni, queste visite devono essere effettuate ogni tre anni, mentre dopo i 55 anni la frequenza diventa annuale. Questo monitoraggio regolare è necessario per assicurare che eventuali cambiamenti nella salute del macchinista, che potrebbero influire sulla sua capacità di guidare, vengano prontamente identificati e gestiti. In caso di cambiamenti significativi nello stato di salute, è previsto il ritiro temporaneo o permanente del certificato di idoneità, per garantire che solo personale pienamente idoneo sia autorizzato a condurre treni. 