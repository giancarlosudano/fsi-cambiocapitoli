2.4.1 Formazione per il conseguimento della Licenza Comunitaria 

La Licenza comunitaria di conduzione dei treni (ved. fig. 2), unitamente al Certificato Complementare, costituisce il titolo abilitativo armonizzato a livello europeo, da cui il nome comunemente usato di Patente Europea. 

Il raggiungimento di un unico tipo di titolo abilitativo per la “conduzione dei veicoli ferroviari” (d’ora in avanti solo “condotta”) è il risultato di una attività svolta a livello comunitario ratificata con emissione della Direttiva 2007/59/ del Parlamento Europeo e del Consiglio del 23/10/2007 che ha sostanzialmente unificato, mediando tra le diverse regole e riferimenti precedentemente in essere negli stati membri, i requisiti sanitari e professionali (competenze) oltre a quelli di età e livello di scolarizzazione e conoscenza della lingua, per svolgere il lavoro di Macchinista. 

L’obiettivo raggiunto permette di superare le diversità esistenti e favorire l’operatività dei Macchinisti su Reti di Gestori Infrastruttura diversi e anche di stati differenti facenti parte del Sistema Infrastrutturale Europeo. 

La Direttiva 59 ha adottato il modello costituito da due distinti documenti assegnando al conseguimento della Licenza la tracciatura dei requisiti sanitari e della conoscenza dei principi fondamentali del Sistema Ferroviario Interoperabile. Come vedremo in seguito, al possesso del Certificato Complementare Armonizzato (in seguito CCA), sono invece associate le effettive complete competenze tecnico/regolamentari e operative per svolgere il servizio di condotta con specifici mezzi (locomotive, ETR, ATR, …) e su individuate porzioni di infrastruttura (località, linee). 

Vediamo in dettaglio quali sono le competenze associate alla Licenza. La Direttiva 59, integrata dalla Direttiva 2014/82/UE del 24 giugno 2014 (recepita dal MIT Decreto Ministeriale 26 giugno 2015) e dal Regolamento (UE) N. 36/2010 della Commissione del 3 dicembre 2009, hanno sia definito il concetto di competenza per la Licenza (ved. tab. 1) sia l’elenco delle competenze ad essa associate: 

lavoro del macchinista, ambiente di lavoro, ruolo e responsabilità del macchinista nell’esercizio ferroviario, requisiti professionali e personali derivanti dall’esercizio delle funzioni del macchinista; 

tecnologie ferroviarie, compresi i principi di sicurezza che sottendono le normative di esercizio; 

principi di base dell’infrastruttura ferroviaria; 

principi di base della comunicazione nello svolgimento dell’esercizio ferroviario; 

principi fondamentali di fisica; 

treni, loro composizione e requisiti tecnici delle motrici, dei carri, delle carrozze e di altro materiale rotabile; 

rischi legati all’esercizio ferroviario in generale. 

Le competenze associate alla Licenza come si vede sono finalizzate a conferire agli Agenti di Condotta una visione generale del Sistema Ferroviario, sono pertanto incentrate su conoscenze e principi di base che si applicano indipendentemente dal tipo e dalla natura del materiale rotabile o dell’infrastruttura. La Licenza viene rilasciata a ciascun Macchinista indipendentemente che sia formato per svolgere il solo servizio di condotta delle manovre (abbinata a CCA cat. A) sia agli agenti che possono svolgere anche il servizio di condotta dei treni (abbinata a CCA cat. B), e ha valore in tutti gli stati della Comunità Europea. Si comprende quindi che il corso di formazione per il rilascio della Licenza non contiene alcun riferimento specifico ai sistemi tecnologici dei mezzi o infrastrutturali presenti in Italia e oggetto del servizio offerto dai diversi operatori ferroviari, bensì ha come scopo la trattazione di argomenti e principi di base comuni al lavoro di tutti i Macchinisti. 

Il corso della Licenza ha una durata di circa 80 ore effettive. Il corso è progettato tenendo conto delle competenze da acquisire e delle capacità di apprendimento del personale selezionato, il quale, come detto in precedenza, per regola comunitaria ha un livello di formazione scolastica corrispondente al diploma di scuola superiore di secondo grado. Quasi tutte le imprese ferroviarie per il ruolo di Macchinista orientano la valutazione dei candidati su persone che abbiano attitudine anche alla comprensione e siano sufficientemente competenti sulle conoscenze di base di aspetti tecnici di fisica, elettrotecnica, termodinamica. 

La preparazione di base dei candidati è quindi fondamentale per frequentare il corso con profitto e superare l’esame finale previsto dalla Direttiva i cui aspetti formali sono normati in Italia da ANSF con Decreto 8/2011. 

L’esame viene svolto da una Commissione nominata dalla stessa impresa ferroviaria nel caso in cui abbia ottenuto da parte di ANSFISA uno specifico identificativo di controllo, e consta di una prova scritta e una orale. 

I candidati che superano l’esame ricevono la Licenza emessa da ANSFISA (smart card visibile in fig. 2) che riporta oltre i dati anagrafici, la foto e la firma, anche la loro lingua madre ed eventuali annotazioni specifiche quali obbligo di lenti, ecc. Gli agenti diventano titolari della Licenza che mantengono indipendentemente dalla Impresa Ferroviaria presso la quale prestano servizio. L’ottenimento della Licenza è il requisito per accedere al corso di formazione per il conseguimento del Certificato Complementare. 