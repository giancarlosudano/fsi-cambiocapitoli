2.4.2 Formazione per il conseguimento del Certificato Complementare Armonizzato (CCA) 

Al possesso del Certificato Complementare Armonizzato (ved. fig. 4) sono associate le competenze professionali necessarie per svolgere il servizio di condotta con specifici mezzi (locomotive, ETR, ATR, …) e su individuate porzioni di infrastruttura (località, linee). 

L’insieme degli ambiti individuati (mezzi, infrastruttura, tecnologia) oggetto dell’abilitazione costituiscono i “contesti operativi” di cui in seguito vedremo le caratteristiche 

Il percorso formativo è costituito da fasi distinte di teoria e di pratica (addestramento). Al termine di ciascuna fase è prevista la certificazione del requisito professionale acquisito con superamento del relativo esame. 

Segue poi un successivo periodo di tirocinio. Si può dire che il CCA è il documento che certifica l’acquisizione e il mantenimento nel tempo del mix di competenze tecnico/normative/linguistiche, operative e comportamentali necessarie a svolgere l’attività di condotta dei mezzi di trazione sull’infrastruttura ferroviaria. 

I compiti che il Macchinista deve saper svolgere, definiti dalla Direttiva 59 e ripresi dal D.Lgs 247/2010 riguardano: 

prove e verifiche prescritte prima della partenza; 

conoscenza dei veicoli; 

prova dei freni; 

tipo di marcia e velocità limite del treno in funzione delle caratteristiche della linea; 

conduzione del treno in modo tale da non arrecare danno agli impianti e al materiale; 

anomalie; 

incidenti e inconvenienti di esercizio, incendi e incidenti che coinvolgono persone; 

condizioni per la ripresa della marcia dopo un incidente che coinvolge il veicolo; 

immobilizzazione del treno. 

Il programma di formazione è strutturato in moduli didattici, è realizzato a mezzo docenza in aula e visite/esercitazioni negli Impianti, nelle stazioni e in linea. La combinazione teorico - pratica della formazione è utile per contestualizzare le conoscenze progressivamente acquisite alla effettiva applicazione operativa. 

In tal senso è di particolare sussidio, per i candidati dei corsi, l’utilizzo dei simulatori di guida (ved. fig. 5), nei quali nelle varie fasi di apprendimento delle regole, i candidati hanno l’opportunità di esercitare in ambiente “protetto”, i gesti di mestiere e approcciare situazioni via via di complessità crescente. 

Una importante fase della formazione teorica del Macchinista è quella in cui i candidati apprendono, oltre i contenuti normativi e le Disposizioni/Prescrizioni, una modalità di collegamento logico tra i numerosi testi che disciplinano l’attività di condotta dei treni. 

È in questa fase, con la guida dell’Istruttore, che acquisiscono i principi fondamentali da cui le norme derivano; la conoscenza dei principi associati al dettaglio delle regole e procedure sarà fondamentale sia per le fasi successive di formazione, ma soprattutto nel futuro svolgimento dell’attività di Macchinista. 

Al termine di questa fase i candidati sostengono un esame teorico (prova scritta e orale) gestito da una commissione formata da tre Esaminatori riconosciuti ANSFISA. 

Il superamento dell’esame teorico fa accedere i candidati alla formazione di Addestramento. 

Scopo dell’addestramento è quello di far acquisire la corretta capacità pratica per eseguire tutte le operazioni previste dal ruolo nel contesto operativo individuato (ved. fig. 6). Tipico esempio di contesto operativo del Macchinista è quello che consente la condotta dei treni e delle manovre sulle varie tipologie di linee in relazione al sistema di esercizio (Dirigenza Locale, Dirigenza in Telecomando) e al regime di circolazione (Blocco Conta Assi, Blocco Elettrico, linee attrezzate con sistema ERTMS/ETCS di Livello 1 o di Livello 2). 

L’addestramento si svolge in affiancamento a Macchinisti esperti individuati dagli impianti di appartenenza e con l’Istruttore per un certo numero di servizi.  

Durante l’addestramento viene utilizzato il simulatore di guida per proporre ai candidati situazioni operative non altrimenti assicurabili durante lo svolgimento del servizio commerciale; in particolar modo sulla gestione di situazioni di degrado della circolazione e del mezzo di trazione. 

L’esame per la certificazione del requisito professionale viene svolto da una Commissione sui contesti operativi e le linee riportate sul proprio Certificato di Sicurezza. 

La prova di esame teorico-pratico conclusiva è costituita da: 

esame teorico (scritto e orale); 

prova pratica di condotta di un treno commerciale in presenza della Commissione Esaminatrice. 

Superato l’esame finale teorico-pratico i candidati svolgono un periodo di Tirocinio di durata proporzionale alle caratteristiche del servizio che andranno a svolgere e personalizzate sul singolo candidato. Il tirocinio si svolge in affiancamento a personale esperto o Istruttore, e ha la finalità di contestualizzare le competenze acquisite durante tutto il corso alla effettiva utilizzazione nel ruolo di Macchinista nell’Impianto di assegnazione. 