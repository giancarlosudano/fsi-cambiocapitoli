2.4.3 Formazione continua e certificazione periodica 

Una volta conseguito il titolo Abilitativo (Licenza e Certificato Complementare Armonizzato, la c.d. “Patente Europea”) il personale di condotta viene inserito in un sistema che, attraverso tutta una serie di attività svolte dagli Impianti Condotta, garantisce che le competenze acquisite vengano mantenute nel tempo. 

Il mantenimento delle competenze è articolato in: 

“monitoraggio dell’esecuzione dei compiti”; 

“seguito individuale delle competenze”. 

Il “monitoraggio dell’esecuzione dei compiti” degli Agenti di Condotta (AdC) consiste in particolare nella verifica individuale del possesso e mantenimento delle competenze nei tre aspetti: 

sapere (conoscenze); 

saper fare (operatività osservabile); 

saper essere (comportamenti). 

Questo costituisce l’attività propria degli Istruttori/Esaminatori di Condotta da realizzarsi mediante contatti diretti (scorte e sessioni di test ai Simulatori di condotta) e indiretti (lettura registrazioni tachigrafiche e analisi degli inconvenienti d’esercizio) con il personale di condotta loro assegnato. 

Il “seguito individuale delle competenze” consiste nella formazione continua e si esplica con le seguenti attività: 

definizione dei bisogni formativi individuali in funzione dello scarto rilevato fra competenze attese e constatate; 

pianificazione e attuazione dei conseguenti interventi formativi individuali (interventi mirati) per il ripristino delle competenze; 

pianificazione e attuazione del programma annuale (aggiornamenti d’aula, sessioni al Simulatore); 

effettuazione di colloqui, nel corso dei quali gli AdC hanno la possibilità di porre quesiti/segnalazioni/ chiarimenti (sia di tipo tecnico-regolamentare che organizzativo) all’Istruttore. 

Sostanzialmente, dopo il primo rilascio del titolo abilitativo, il macchinista viene inserito in un processo nel quale le sue competenze ed i suoi comportamenti operativi sono continuo oggetto di osservazione e valutazione, allo scopo di garantire un continuo aggiornamento professionale ed una costante crescita verso l’eccellenza in linea con i principi di miglioramento continuo del Sistema di Gestione della Sicurezza di cui fa parte il sistema formativo. 

Una importante innovazione introdotta dal DLgs 247/10 nel mantenimento del Certificato Complementare consiste negli esami periodici per il suo rinnovo.  

Infatti, affinché il certificato conservi la sua validità, il macchinista deve essere sottoposto ad esami periodici per la verifica della persistenza dei seguenti requisiti: 

conoscenza linguistica (soltanto per gli agenti di madrelingua diversa); 

conoscenze dei veicoli; 

conoscenze relative all’infrastruttura; 

conoscenze relative al contesto operativo. 

In conclusione, il percorso formativo che inizia dal banco di scuola media superiore termina dopo quasi un anno sul banco di guida di un treno: il candidato si trova accresciuto di conoscenze e competenze che influenzeranno in modo positivo il carattere ed il suo modo di essere, rendendolo consapevole della responsabilità che ricopre nella società nello svolgimento di un ruolo altamente impegnativo, sia in termini professionali che di stile di vita, ma sicuramente affascinante come pochi altri mestieri. 