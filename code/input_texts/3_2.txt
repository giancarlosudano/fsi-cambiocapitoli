3.2 L’Introduzione del Fattore Umano nel Sistema Ferroviario
Come è noto, qualunque attività lavorativa - comprese quelle di pertinenza del settore ferroviario - è influenzata dalla probabilità di svolgimento errato delle operazioni che possono essere non conformi alle norme che le regolano. Tali situazioni possono essere ricondotte anche allo stato delle persone e alle competenze da queste possedute. 
Ciò presuppone che lo sviluppo e l’utilizzo di adeguate tecnologie, deve essere sempre affiancato da una sempre maggiore attenzione alla componente umana, elemento quest’ultimo ritenuto imprescindibile anche dal vigente ordinamento normativo comunitario. La recente evoluzione normativa comunitaria ha portato infatti alla emissione della Direttiva (UE) 2016/798 del Parlamento europeo e del Consiglio da cui discende anche il Regolamento (UE) 2018/762 che oltre a stabilire metodi comuni di sicurezza (Common Safety Methods - CSM) relativi ai requisiti del Sistema di Gestione della Sicurezza delle Imprese Ferroviarie (IF) e dei Gestori Infrastruttura (GI), ed i requisiti necessari per le IF al fine di conseguire il Certificato di Sicurezza Unico e per i GI al fine di conseguire l’Autorizzazione, individua nella cultura della sicurezza proattiva e, in particolare nell’approccio al fattore umano, le nuove frontiere per l’ulteriore miglioramento della sicurezza del trasporto ferroviario.
Esempio di tale attenzione è la pubblicazione da parte dell’EUAR del documento “Introduction to the European Railway Safety Culture Model” (ved. g. 1)(4) che, tra l’altro, riporta:
“Per molti anni le prestazioni di sicurezza delle organizzazioni ad alto rischio, comunemente misurate con la frequenza degli incidenti, sono migliorate continuamente.
Tuttavia, oggi siamo arrivati a valori che non migliorano più in maniera significativa. Concentrarsi solo sugli aspetti tecnici, sul rafforzare le procedure e i processi ormai non si traduce più in una riduzione degli incidenti e degli infortuni. È diventato invece chiaro quanto sia fondamentale concentrarsi su aspetti organizzativi informali, come il lavoro di squadra e la leadership, che hanno impatto sulla sicurezza.
Disastri come l’incidente nucleare di Chernobyl, l’esplosione della navetta spaziale Challenger e l’incidente ferroviario a bivio Clapham negli anni ‘80, hanno confermato l’importanza del mettere all’ordine del giorno il concetto di cultura della sicurezza. In effetti, anche dall’analisi di questi incidenti è diventato evidente che i comportamenti degli individui a tutti i livelli giocano sempre un ruolo determinante rispetto agli accadimenti”.
E poi ancora, come ulteriore esempio, si ritiene utile menzionare il documento “Integrating Human Factors in European Railways - Safety Management Systems” (ved. g. 2)(5), sempre pubblicato dall’EUAR, che in merito all’importanza del fattore umano riporta:
“I fattori umani giocano un ruolo sempre più importante nei sistemi moderni complessi e critici per la sicurezza. Anche quando alcuni processi sono automatizzati, spesso come misura per ridurre l’errore umano, le persone ne restano una parte essenziale.
Le persone sono anzi al centro del nostro sistema tecnologico, sociale e organizzativo e sono la chiave per il successo o il fallimento”.
Diventa necessario integrare il paradigma tecnico-normativo guardando più avanti, con spirito innovativo, nella consapevolezza che i risultati raggiunti nel campo della sicurezza sul lavoro siano ancora ampiamente migliorabili, affrontando i fenomeni degli infortuni e degli incidenti sul lavoro come eventi umani complessi e multi-causale, comportamentali e culturali, e non solo di natura tecnico-strumentale. Insomma, è necessario scavare più a fondo ed avviare una metamorfosi che trasformi il vecchio paradigma basato solo sulla tecnica, in una innovativa idea manageriale che valorizzi le persone e i comportamenti umani (ved. g. 1).
Tradizionalmente, la sicurezza ferroviaria si concentrava prevalentemente su aspetti tecnici e normativi, mentre il ruolo dei fattori umani veniva spesso sottovalutato. L’analisi degli eventi incidentali ci suggerisce di guardare oltre i tradizionali paradigmi tecnici/organizzativi, e di indagare nelle componenti della persona, ossia quelle culturali e comportamentali. 
L'approccio sistematico ai fattori umani prevede:
	Progettazione centrata sull'utente: 
Le interfacce uomo-macchina devono essere progettate tenendo conto delle capacità e dei limiti degli operatori, per ridurre al minimo gli errori e migliorare l'efficienza operativa.
	Gestione dello stress e della fatica: 
Le condizioni di lavoro devono essere monitorate e gestite per prevenire il sovraccarico di lavoro, la fatica e lo stress, che possono compromettere la sicurezza.
	Formazione e consapevolezza: 
I dipendenti devono essere adeguatamente formati non solo sulle procedure tecniche, ma anche sulla gestione dei rischi e sulla cultura della sicurezza, per garantire che siano pronti ad affrontare le situazioni di emergenza.
La vera sfida, per conseguire e stabilizzare l’obiettivo “incidentalità zero” in ambito ferroviario, consiste nel mettere a punto una strategia predittiva in grado di gestire al meglio i processi e i correlati rischi operativi, comprese le situazioni impreviste, attraverso il rafforzamento della leadership dell’organizzazione (dirigenti, soggetti apicali, capi e lavoratori esperti), delle competenze (anche non tecniche) dei lavoratori, della vigilanza e del riesame periodico delle attività, anche in esito alla valutazione dei rischi.
È altrettanto necessario focalizzare l’attenzione sull’analisi dei rischi a tutti gli scenari che potenzialmente possono provocare eventi pericolosi e incidenti, risolvendo le complesse interrelazioni che si instaurano tra norme, uomo, macchina e ambiente (fisico e sociale) all’interno delle organizzazioni, In tale contesto, il Fattore Umano sono pietre angolari sui cui si poggia la sicurezza, sia per IF/GI che per ECM e, per questo, devono essere monitorati costantemente in ordine alla loro efficacia e affidabilità.
